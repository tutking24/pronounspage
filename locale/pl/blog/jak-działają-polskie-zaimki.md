# Co warto wiedzieć o używaniu (i tworzeniu) zaimków?

<small>2023-02-01 | [@Szymon](/@Szymon)</small>

<!-- ![TODO](/img-local/blog/TODO.jpg) -->

**// TODO: przydałaby się ilustracja**

Ostatnio trochę odświeżyłyśmy podstrony z zaimkami, dodając więcej przykładowych zdań, 
by w pełni zaprezentować wszystkie formy w jakich występują.
Zadbałyśmy o to, żeby ukazywały pełen paradygmat (czyli wzór odmiany) danego zaimka.
Przy tej okazji przydatny może być tekst o tym, jak właściwie te zaimki w polszczyźnie działają.
Mówiąc i pisząc przy użyciu standardowych form takich jak _ona_ czy _on_ nie musimy się raczej nad tym zastanawiać,
ale jeśli chcemy napisać tekst zawierający dukaizmy (albo taki tekst zredagować), może być już trudniej.
Praktyka pokazuje też, że nawet – obecne przecież w standardowej polszczyźnie – ono czasem sprawia problemy
(tym bardziej, jeśli korzystamy z niestandardowego wzoru odmiany jak _ono/jeno_ czy _ono/jej_).

Chciałbym w tym tekście przybliżyć reguły rządzące odmianą zaimków,
do których możemy się odwołać używając niestandardowych form albo takie tworząc, by upewnić się,
że brzmią możliwie naturalnie (albo żeby tę naturalność świadomie przełamać).

## Jak to wygląda w standardowej polszczyźnie

Zacznijmy od przypadków: jest ich w polskim siedem, ale w odniesieniu do zaimków trzeciej osoby
interesuje nas sześć, bo nie posiadają przecież wołacza. Nie wystarczy nam jednak wypisanie sobie sześciu form;
potrzebne będzie dziewięć lub nawet dwanaście, bo czasem kontekst wymusza zmianę w obrębie jednego przypadku.

Po pierwsze, zaimki w dopełniaczu, celowniku i bierniku mają dwa warianty – na _n-_ i na _j-_.
Ten pierwszy łączy się z przyimkami, a drugi pojawia się, gdy przyimka nie ma:

- „Nie było **jej** na spotkaniu”, ale „podszedłem <u>do</u> **niej**” – dopełniacz (kogo? czego?);
- „Powiedziałyśmy o tym tylko **jemu**”, ale „obróciłem się <u>ku</u> **niemu**” – celownik (komu? czemu?);
- „Zobaczyłem **je** na korytarzu”, ale „wycelowałem <u>w</u> **nie** palcem” – biernik (kogo? co?).

W przypadku liczby mnogiej wariant nie-przyimkowy może zaczynać się też na _i-_:

- „Nie było **ich** na spotkaniu”, ale „podszedłem <u>do</u> **nich**” – dopełniacz (kogo? czego?);
- „Powiedziałyśmy o tym tylko **im**”, ale „obróciłem się <u>ku</u> **nim** – celownik (komu? czemu?);
- „Zobaczyłem **ich/je** na korytarzu”, ale „wycelowałem <u>w</u> **nich/nie** palcem” – biernik (kogo? co?).

Po drugie, dłuższe dwusylabowe warianty dopełniacza, celownika i biernika na _j-_
skracają się w pozycji nieakcentowanej i tracą pierwszą sylabę.
W standardowej polszczyźnie dotyczy to form _(je)go_ i _(je)mu_ pojawiających się w odmianie zaimków _on_ i _ono_:

- „Nie widziałem **go**” vs. „Widziałem pozostałych, ale nie mogłem dostrzec **jego**” – dopełniacz (kogo? czego?);
- „Powiedziałem **mu** o tym” vs. „Powiedziałem tylko **jemu**” – celownik (komu? czemu?);
- „Kopnąłem **go**” vs. „Kogo kopnąłeś? **Jego**?” – biernik (kogo? co?).

Jedynie narzędnik (kim? czym?) i miejscownik (o kim? o czym?) wyglądają zawsze tak samo,
bez względu na to, czy towarzyszy im przyimek (w zasadzie, miejscownikowi zawsze jakiś towarzyszy) i gdzie stoją w zdaniu.

Jeśli _on_ i _ono_ mają po trzy warianty dopełniacza, celownika i biernika (oraz po jednym mianownika, narzędnika i miejscownika),
to daje nam to 12 różnych form. _Ona_, _oni_ i _one_ w dopełniaczu, celowniku i bierniku występują tylko w dwóch wariantach,
więc łącznie będzie 9 różnych form. No i oczywiście, część będzie synkretyczna (czyli identyczna ze sobą),
np. w rodzaju męskim synkretyczne są dopełniacz i biernik (tj. _(je)go/niego_),
w żeńskim – dopełniacz i celownik (tj. _ją/nią_), a w neutralnym (oraz męskim) – narzędnik i miejscownik (tj. _nim_).

Zaraz zaraz, ktoś zapyta, a co z „przeglądam się w **jej** oczach”?
Skąd forma na _j-_ po przyimku? Ściśle rzecz biorąc, w tym zdaniu jej to nie dopełniacz od _ona_,
tylko zaimek dzierżawczy (odpowiada na pytanie „w czyich oczach?”, a nie „w kogo oczach?”).
Tak się składa, że wszystkie polskie zaimki trzecioosobowe mają formę dzierżawczą równą dopełniaczowi
(i nieodmienną – tj. _mój, moja, mojej, moich, moimi, twoje, twoją, twojego, twoi_ etc.,
ale tylko _jego, jej, ich_ bez względu na rodzaj, liczbę i przypadek określanego rzeczownika).
Ale jeśli się uprzeć, można powiedzieć, że potrzebujemy 13 lub 10 form.

Trochę ciężko to ogarnąć. Dla podsumowania, przegląd wszystkich możliwych form zaimka ono:

- Mianownik: „**Ono** jest bardzo miłe.”
- Forma dzierżawcza: „Tęsknię za **jego** śmiechem.”
- Dopełniacz nieakcentowany: „Chciałobym **go** posłuchać.”
- Dopełniacz akcentowany: „Chciałobym posłuchać właśnie **jego**.”
- Dopełniacz z przyimkiem: „Napiszę do **niego** później.”
- Celownik nieakcentowany: „Powiedziałom mu, że **je** lubię.”
- Celownik akcentowany: „Powiedziałom to właśnie **jemu**,”
- Celownik z przyimkiem: „To wszystko dzięki **niemu**.”
- Biernik nieakcentowany: „Spotkałom **je** wczoraj.”
- Biernik akcentowany: „Spotkałom właśnie **je**.”
- Biernik z przyimkiem: „Wycelowałom w **nie** palcem.”
- Narzędnik: „Spotkałom się wczoraj z **nim**.”
- Miejscownik: „Opowiadałom Ci o **nim**.”

## Jak to wygląda w przypadku dukaizmów

Tworząc nowe formy rodzajowe do _Perfekcyjnej niedoskonałości_ Jacek Dukaj też stosował się do powyższych zasad
(choć nie zawsze konsekwentnie). Np. forma biernika zaimka onu występuje w trzech wersjach:

- „Wyzwę **nu** na pojedynek” – nieakcentowany biernik; por. „Wyzwę **go** na pojedynek”
- „**Jenu** pytałem” – akcentowany biernik; por. „**Jego** pytałem”
- „Na wpół przez **nienu** przetrawiony” – biernik z przyimkiem; por. „Na wpół przez **niego** przetrawiony”

Jednocześnie pojawiają się odstępstwa od standardowych reguł, np.:

- „Nie znam **jenu** w ogóle” – w tej pozycji w zdaniu spodziewałybyśmy się raczej „**nu**”; por. „Nie znam **go** w ogóle”
- „Nie uderzył w **jenu** żaden piorun z nieba” – po przyimku spodziewałybyśmy się formy na _n-_; por. „Nie uderzył w **niego** żaden piorun z nieba”

Inne osoby stosujące dukaizmy przyjmują inne strategie, np. Ginny Nawrocki w opowiadaniu _Diaboł_ z antologii _Magia Bezceremonialna_
w ogóle nie korzystają z form skróconych (_jenu_ pojawia się także w pozycji nieakcentowanej),
a nawet dodają przedrostek _je-_ do miejscownika i narzędnika, tworząc formę _jenum_, której nie znajdziemy u Dukaja.
Jak dotąd, Dukaj jest też jedyną osobą, która używa formy _(je)wu_ w celowniku; inne osoby używają _(je)nu_.
Choć Dukaj podaje tylko wersję z <w> [w swoim oświadczeniu nt. dukaizmów](https://www.facebook.com/wydawnictwoliterackie/posts/pfbid02F3B9grQr7fDugGRB1Ne4AXrcf43PRhcXrvGc86TXJRmEGbGXFEqKnyeaSodaAC69l),
to sam nie zawsze jest konsekwentny w książce:

- „manifestuje się, bo Cesarz **wu** pozwala” (nieakcentowany biernik – forma krótka z <w>);
- ale też „kij **nu** w oko!” (forma krótka, ale już  z <n>);
- albo „o co **jenu** chodzi” (akcentowana dłuższa forma z <n>).

W sekcji nt. zaimka _onu_ podajemy pełen wzorzec odmiany biorący pod uwagę zamysł Dukaja (<w> w celowniku)
i reguły występujące w odmianie standardowych zaimków:

- Mianownik: „**Onu** jest bardzo miłu.”
- Forma dzierżawcza: „Tęsknię za **jenu** śmiechem.”
- Dopełniacz nieakcentowany: „Chciałubym **nu** posłuchać.”
- Dopełniacz akcentowany: „Chciałubym posłuchać właśnie **jenu**.”
- Dopełniacz z przyimkiem: „Napiszę do **nienu** później.”
- Celownik nieakcentowany: „Powiedziałum **wu**, że nu lubię.”
- Celownik akcentowany: „Powiedziałum to właśnie **jewu**,”
- Celownik z przyimkiem: „To wszystko dzięki **niewu**.”
- Biernik nieakcentowany: „Spotkałum **nu** wczoraj.”
- Biernik akcentowany: „Spotkałum właśnie **jenu**.”
- Biernik z przyimkiem: „Wycelowałum w **nienu** palcem.”
- Narzędnik: „Spotkałum się wczoraj z **num**.”
- Miejscownik: „Opowiadałum Ci o **num**.”

W praktyce, jest mnóstwo sposobów używania dukaizmów i pozostałych zaimków (standardowych czy nie)
i żadna odgórna próba systematyzacji tego nie zmieni. Ale mam nadzieję, że ten tekst będzie przydatny dla osób,
które chciałyby wykorzystać je w tekście czy mowie. Może też przyda się tym, które chcą stworzyć własny neologiczny zestaw,
ale gubią się w morzu parametrów du ustawienia.

Jeśli podajesz treści z tego tekstu dalej, będzie mi miło, jeśli go zalinkujesz lub zacytujesz, np. tak:

 - Misiek, Szymon, 2023. „Co warto wiedzieć o używaniu (i tworzeniu) zaimków?”, Zaimki.pl Kolektyw „Rada Języka Neutralnego.” zaimki.pl/blog/jak-działają-polskie-zaimki \[data dostępu]
