# Język neutralny płciowo w praktyce: studium przypadku

<small>2021-10-17 | [@andrea](/@andrea)</small>

![Screenshot strony głównej konkursu OurSong](/img-local/blog/oursong-400.png)

Język neutralny płciowo to taki, w którym komunikaty nie wykluczają nikogo ze względu na płeć.
Taki, w którym nie wychodzi się z założenia, że każda osoba słuchająca czy czytająca… jest mężczyzną.
Taki, w którym unika się [androcentrycznych](https://pl.wikipedia.org/wiki/Androcentryzm) zwrotów jak
„drogi studen**cie**” czy „zapomnia**łem** hasła”.

Choć przedstawiamy na naszej stronie przegląd [pomysłów na unikanie języka nacechowanego płciowo](/unikanie)
i pokazujemy jak używać [osobatywów](/osobatywy), [ikastywów](/iksatywy) czy [form ze znakiem zastępującym](/onx),
to jednak teoria to jedno, a praktyka drugie.

Często zmiana używanych form i zwrotów tak, by nie wykluczały, nie jest łatwym zadaniem.
Stanęłom przed nim ostatnio; i uznałom, że podzielę się wrażeniami – a nuż się komuś przydadzą.

Moi znajomi prowadzą od lat konkurs muzyczny [OurSong](https://oursong.eurovote.eu), a ja tworzę dla nich stronę techniczną.
W tym tygodniu trwała jego jubileuszowa, czterysetna (!) edycja.
Z tej okazji odświeżyłom ciut design strony i dodałom parę ficzerów – i przy okazji tej pracy zauważyłom,
jak bardzo irytuje mnie [androcentryzm językowy](https://pl.wikipedia.org/wiki/Androcentryzm)
w komunikatach, które samo tam parę lat temu umieściłom.

Zanim jednak przejdę do treści właściwej, krótka historia.
W 2017 roku niderlandzki przewoźnik kolejowy NS [dumnie ogłosił](https://www.volkskrant.nl/economie/dames-en-heren-wordt-bij-ns-voortaan-beste-reizigers~bf5345f9c),
że zamiast binarnego „dames en heren” („panie i panowie”) komunikaty na dworcach będą zaczynać się od inkluzywnego
„beste reizigers” („drodzy podróżni”, „drogie osoby podróżne”).
Co zaowocowało… falą [enbyfobicznego](/terminologia#enbyfobia) hejtu ze strony osób krzyczących o psuciu języka i zgniliźnie ideologii gender.
A, jak słusznie zauważyły lokalne osoby aktywistyczne, z którymi rozmawiałom, wystarczyło…
zrobić to po cichu, bez chełpienia się własną zajebistością i inkluzywnością – wtedy zapewne niemal nikto by tej drobnej zmiany nie zauważyło.
Sojusznictwo na pokaz, choć z jednej strony oczywiście pomogło, to z drugiej niestety dało opresorom kolejną wymówkę, by atakować.

Zainspirowane tą historią, uznałom, że spróbuję właśnie tak do sprawy podejść w przypadku OurSonga
(mimo że raczej nie spodziewam się transfobii ani ze strony administracji, ani osób uczestniczących w konkursie).
Chciałom wprowadzić zmiany istotne, ale względnie łagodne, mało rzucające się w oczy; nie ogłaszać niczego,
tylko obserwować, czy ktokolwiek je zauważy i czy będzie na tyle poruszone, by jakkolwiek zareagować na nie na forum.

Już pierwsze zdanie – krótki opis konkursu – okazało się być wyzwaniem:

> OurSong – konkurs muzyczny, w którym **menadżerowie prowadzący** wybrane przez siebie kraje z całego świata co tydzień rywalizują o miano najlepszego utworu.

Nie chcę pozbywać się słowa „menadżer”, które jest mocno utartym terminem w ramach konkursu
– a zatem „osoby zarządzające” czy „osoby prowadzące” odpadają.
Z drugiej strony „osoby menadżerskie” brzmią zbyt sztucznie dla ucha nieosłuchanego z [osobatywami](/osobatywy).
Dlatego zdecydowałom się na formę binarną – nie jest idealnie, ale skoro zaczynamy łagodnie, to łagodnie.
Nie można mieć wszystkiego od razu. Oczywiście, w ramach walki z [męską dominacją językową](https://pl.wikipedia.org/wiki/M%C4%99ska_dominacja_j%C4%99zykowa)
umieściłom formy żeńskie jako pierwsze:

> OurSong – konkurs muzyczny, w którym **menadżerki i menadżerowie prowadzące** wybrane przez siebie kraje z całego świata co tydzień rywalizują o miano najlepszego utworu.

W innych miejscach osobatywy brzmią już sporo naturalniej:

> Większość strony jest dostępna tylko dla **uczestników** konkursu. Dołącz do nas już dziś!

> Większość strony jest dostępna tylko dla **osób uczestniczących** w konkursie. Dołącz do nas już dziś!

…

> By wyeliminować oszustwa, prosimy, by **każdy nowy członek dołączył** do grupy konkursowej na FB w celu weryfikacji konta. Po zatwierdzeniu konta na OurSongu, **będziesz mógł** opuścić tę grupę.

> By wyeliminować oszustwa, prosimy, by **każda nowa osoba dołączyła** do grupy konkursowej na FB w celu weryfikacji konta. Po zatwierdzeniu konta na OurSongu, **można** opuścić tę grupę.

W ostatnim zdaniu da się zupełnie uniknąć form nacechowanych płciowo dzięki bezosobowej formie „można będzie” albo po prostu „można”.

W zdaniach, gdzie używane było słowo „administrator”, podmieniłom je na „admin”
(które choć gramatycznie męskie, można wciąż można by uznać za inkluzywne, za skrót zarówno od „administrator”, jak i „administratorka” i „[administratorze](/neutratywy#administratorze)”)
albo na zbiorowe: „administracja”.

> **Administrator** musi aktywować Twoje konto, zanim **będziesz mógł** używać platformy.

> **Admin** musi aktywować Twoje konto, zanim **będziesz mogłx** używać platformy.

…

> **Administrator zatwierdził** Twoje konto. Zapraszamy do zabawy!

> **Administracja zatwierdziła** Twoje konto. Zapraszamy do zabawy!

…

> Wewnętrzny błąd serwera. **Administrator został powiadomiony** o błędzie.

> Wewnętrzny błąd serwera. **Administracja została powiadomiona** o błędzie.

(akurat w przypadku tego zdania: jedyną powiadamianą osobą jestem ja, więc w sumie mogłom napisać „administratorze zostało powiadomione”)

Słowa odnoszące się do osób biorących udział w konkursie („uczestnik”, „zwycięzca”, „manadżer”, „zawodnik”)
można było w bardzo wielu wypadkach zamienić na zupełnie inne – korzystając z tego, że odnoszą się
zarówno do osoby, która dany utwór zgłosiła do konkursu, jak i… do samego utworu.
Słowa „utwór” czy „zgłoszenie” mają rodzaj gramatyczny, ale w przeciwieństwie do ludzi nie mają płci,
więc zwyczajnie nie musimy się przejmować inkluzywnością, jeśli to one staną się centrum zdania.

> Wybierz **zwycięzcę** preselekcji i wyślij go do edycji

> Wybierz **zwycięski utwór** preselekcji i wyślij go do edycji

…

> **Każdemu uczestnikowi** przyporządkuj numer półfinału (1, 2, ...) lub zostaw pole puste, aby **uczestnik przeszedł** od razu do finału.

> **Każdemu utworowi** przyporządkuj numer półfinału (1, 2, ...) lub zostaw pole puste, aby **zgłoszenie przeszło** od razu do finału.

…

> **Zawodnik**

> **Utwór**

…

> **Zakwalifikowani** (losowa kolejność)

> **Utwory zakwalifikowane** (losowa kolejność)

Natomiast niezależnie od tematyki każda strona internetowa powinna w wielu kontekstach móc zastąpić słowo
„użytkownik” rzeczownikiem „konto”:

> **Nowy użytkownik!**

> **Nowe konto!**

…

> **Użytkownik zatwierdzony**

> **Zatwierdzenie konta**

Oczywiście, nie obyło się bez [form z iksami](/onx)
(np. etykietka „Aktywny” przy koncie osoby uczestniczącej zmieniona na „Aktywnx”)
ale przy odrobinie inwencji nawet je dało się czasem obejść, na przykład:

> Historia krajów, którymi **zarządzałeś**

> Historia zarządzanych przez Ciebie krajów

Niektóre formy nacechowane płciowo dało się zastąpić przymiotnikiem, na przykład:

> Ranking **menadżerów**

> Ranking **menadżerski**

Rankingi są dwa, więc dla spójności musiałom zmienić również „ranking krajów” na „ranking krajowy”, choć oczywiście poprzednia wersja wykluczająca nie była.

## Wyniki eksperymentu

Po wysłaniu nowej wersji na serwer odczekałom tydzień
(pełną edycję, a zatem każda osoba aktywnie biorąca udział powinna w tym czasie zobaczyć większość aplikacji w nowej odsłonie).
Nasłuchiwałom jakichkolwiek komentarzy na temat nowego brzmienia niektórych komunikatów na stronie.

_// TODO napisać za ten tydzień 😉_

## Wnioski

Mam nadzieję, że powyższe przykłady z żywego języka pokazały, że da się tak konstruować neutralne płciowo komunikaty tak,
by nawet przesadnie nie zwrócić niczyjej uwagi na zmianę stylu i nie wykraczać poza ramy normatywności.
