# Język inkluzywny i niebinarny – poradnik dla społeczności lekarskiej (cz. 2)

<small>2022-08-02 | [@andrea](/@andrea)</small>

![Stetoskop z nałożonymi kolorami flagi osób niebinarnych. https://unsplash.com/photos/yo01Z-9HQAw](/img-local/blog/stethoscope.jpg)

Osoby queerowe zmagają się w codziennym życiu z dyskryminacją i wrogością na wielu płaszczyznach.
Jak być dla nich dobrą osobą sojuszniczą?
Jak sprawić, by Twój gabinet lekarski był dla nich miejscem, gdzie mogą poczuć się bezpiecznie?
Zwłaszcza kwestie związane z niebinarnością, bądź co bądź tematem względnie nowym w mainstreamowej świadomości,
mogą być niejasne – dlatego na prośbę doktora Jacka Bujko spisałom parę porad, jak uczynić swoją praktykę lekarską bardziej inkluzywną.
[W pierwszej części](/blog/poradnik-lekarski-1) opowiedziałom ogólnie o języku inkluzywnym i niebinarności,
natomiast teraz przejdźmy do konkretnych wskazówek.

Absolutną podstawą jest zwracanie się poprawnymi formami i poprawnym imieniem.
Nie tylko pokazuje to szacunek do czyjejś tożsamości, ale też łagodzi niezgodność płciową.
Skoro „po pierwsze nie szkodzić”, to nie wywołujmy u pacjentek, pacjentów i [pacjentczy](https://zaimki.pl/neutratywy#pacjent) dysforii –
nawet jeśli wymaga to odrobinę wysiłku czy używania języka, który może nam brzmieć „dziwnie” czy „nienaturalnie”.
Wiadomo, że oficjalne dokumenty muszą zawierać dane z dowodu – ale znaczna większość komunikacji nie jest ograniczona przez takie wymogi prawne,
nic nie stoi na przeszkodzie, by szanować imię i zaimki osób pacjenckich.

Pamiętajcie, że niezależnie od specjalizacji wiedza na temat transpłciowości i niebinarności prędzej czy później się Wam przyda.
Osoby niecispłciowe potrzebują różnego rodzaju opieki zdrowotnej – bycie gastrologiem czy kardiolożką nie zwalnia z odpowiedzialności,
by starać się pomóc im jak najlepiej.
Warto więc doczytać, jakiego słownictwa woli używać społeczność, której dane kwestie dotyczą
(np. „homoseksulność” zamiast „~~homoseksaulizm~~”; „transpłciowość” zamiast „~~transseksualizm~~”;
„testosteron”, „estrogen” i „progesteron” zamiast „~~męskie/żeńskie hormony~~”; „orientacja” zamiast „~~skłonności~~” czy „~~tendencje~~”; itp.),
być na bieżąco ze [zmianami dotyczącymi transpłciowości w ICD-11](https://www.who.int/standards/classifications/frequently-asked-questions/gender-incongruence-and-transgender-health-in-the-icd),
czy przeczytać [stanowisko Polskiego Towarzystwa Seksuologicznego ws. sytuacji społecznej, zdrowotnej i prawnej osób transpłciowych](https://pts-seksuologia.pl/sites/strona/83/stanowisko-pts-ws-sytuacji-spolecznej-zdrowotnej-i-prawnej-osob-transplciowych).
Bardzo przydatnym źródłem wiedzy o tranzycji medycznej, społecznej i prawnej jest strona [tranzycja.pl](https://tranzycja.pl)
oraz [publikacje fundacji Trans-Fuzja](https://transfuzja.org/publikacje) (zwłaszcza „Transprzyjazny Gabinet” oraz „Zdrowie osób transpłciowych i niebinarnych”),
o interpłciowości edukuje [Fundacja InterAkcja](https://interakcja.org.pl),
a w kwestiach języka inkluzywnego polecam oczywiście współtworzone przeze mnie [zaimki.pl](https://zaimki.pl).

Pamiętajmy też, że brak dyskryminacji osób niecishetero nie jest wyłącznie dobrą wolą osoby lekarskiej,
lecz obowiązkiem wynikającym z Konstytucji RP i Ustawy o prawach pacjenta.

Życzliwość wobec różnorodności płciowej, seksualnej i romantycznej przekłada się również na lepszą jakość leczenia.
Widziałom ostatnio tweeta pewnej lekarki o tym, z jak wielkim trudem jej pacjent zdobył się na wykrztuszenie słów „mój partner”.
Przy całej dyskryminacji, z jaką w codziennym życiu nasza społeczność się spotyka, zupełnie nie dziwi niechęć do dzielenia się tego typu informacjami.
Czasem ciężko jest jednak o poprawną diagnozę czy wyczerpującą poradę, jeśli badana osoba ze względu na strach o dyskryminację zatai jakieś istotne dane.
Jak zatem sprawić, by wzbudzić zaufanie i zapewnić osoby pacjenckie o otwartości na ich potrzeby?
Można na przykład nakleić w rejestracji czy na drzwiach wejściowych gabinetu tęczową wlepkę
(chociażby „Tu jesteś u siebie” od stowarzyszenia [Miłość nie wyklucza](https://mnw.org.pl/)).
Można nosić tęczową przypinkę lub przypinkę z zaimkami oraz przedstawiać się przy pierwszej wizycie nie tylko imieniem i nazwiskiem, ale i zaimkami
(„Nazywam się doktor Anna Kowalska, używam form żeńskich”) – daje to osobom pacjenckim jasny sygnał, że bezpiecznie jest podać własne
oraz podzielić się istotnymi szczegółami życia intymnego.

Osoby transpłciowe często zwracają też uwagę na asymetrię w dostępie do terapii afirmujących płeć.
Osoby cispłciowe, wbrew pozorom, również z niej przecież korzystają:
blokery dojrzewania, terapia hormonalna dla osób z zaburzeniami, operacje plastyczne przybliżające daną osobę
do „ideałów kobiecości” czy „ideałów męskości” – to wszystko jest bez większych problemów dostępne dla osób cispłciowych.
Dopiero jeśli chodzi o transpłciowość, to pojawia się medyczny gatekeeping…
Skoro cispłciowa kobieta z PCOS może otrzymać kurację hormonalną bez opinii psychiatrycznej i seksuologicznej,
to czemu trans kobietom utrudnia się w ten sposób dostęp do estrogenu czy blokerów androgenów?
Potrzebna jest tu, oczywiście, zmiana systemowa, nie namawiam do łamania obowiązującego prawa –
ale warto mieć tę obserwację na uwadze w codziennych kontaktach z osobami pacjenckimi
i zastanawiać się, czy przypadkiem nie siedzą w Was tego typu ukryte uprzedzenia,
czy nieświadomie nie utwierdzacie w Waszej praktyce lekarskiej takich dyskryminujących asymetrii.

Osoby interpłciowe często są poddawane w bardzo młodym wieku niekonsensualnym i medycznie zbędnym operacjom
narzucającym im ciało „lepiej pasujące do normy”. Jednak jak pokazują badania i jak tłumaczą osoby aktywistyczne 
<sup>[[1]](https://www.youtube.com/watch?v=CKEGaSJi3bk), [[2]](http://eprints.hud.ac.uk/id/eprint/33535/),
[[3]](https://www.hrw.org/report/2017/07/25/i-want-be-nature-made-me/medically-unnecessary-surgeries-intersex-children-us)</sup>,
takie zabiegi, zamiast pomagać, częściej powodują poczucie wstydu i wyobcowania.
Osoby interpłciowe potrzebują raczej edukacji i wsparcia psychologicznego, by zrozumieć, że ich ciała wcale nie są „popsute”.

Pamiętajcie też, by nie zakładać, że każda osoba odwiedzająca Wasz gabinet jest cis i hetero.
Chodzi na przykład o takie rzeczy, jak pytanie mężczyzny „czy ma Pan dziewczynę?” – mimo że może przecież mieć chłopaka,
być w związku z osobą niebinarną, być w związku z wieloma osobami czy też uprawiać z kimś seks bez zobowiązań.
Jeśli zadajecie to pytanie w celu udzielenia porady na temat zdrowia seksualnego – czemu nie spytać bardziej konkretnie,
a jednocześnie bardziej inkluzywnie: „czy jest Pan aktywny seksaulnie?”.

Choć ogólnie język polski jest silnie androcentryczny, to odwrotnie sprawa wygląda w kontekście ginekologii:
wszystkie zwroty, plakaty, maile są kierowane do kobiet. Choć samo przez to nie przechodzę, to wiem,
że wśród transpłciowych mężczyzn i niebinarnych osób z macicami kwestia opieki ginekologicznej jest
w niemal każdym przypadku przykra, jeśli nie wręcz traumatyzująca.
Od dziwnych spojrzeń w poczekalni po nieustanne misgenderyzowanie… 
U wielu osób wzmaga to dysforię na tyle mocno, że rezygnują z wizyt i zaniedbują swoje zdrowie.
Warto więc zwrócić szczególną uwagę, by czuły się bezpiecznie, by wizyta w gabinecie ginekologicznym była po prostu dbaniem o ciało,
które chcąc nie chcąc się posiada, a nie czymś nierozerwalnie związanym z kobiecością.

Podsumowując: płeć jest skomplikowana… nie każda osoba pacjencka jest tej płci, na jaką „wygląda”,
nie każda osoba wymagająca opieki ginekologicznej jest kobietą,
nie każda osoba jest cis, nie każda jest hetero – ale wszystkie zasługują na szacunek i wysokiej jakości opiekę zdrowotną.
Zaimki wcale nie są takie straszne; szacunek, życzliwość i otwartość są ważniejsze od stuprocentowej poprawności.
Warto się edukować i mieć otwarty umysł. A przede wszystkim:
warto słuchać osób niecisheteronormatywnych w kwestii potrzeb osób niecisheteronormatywnych –
któż ma je znać lepiej niż same zainteresowane? 😉
