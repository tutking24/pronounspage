# W sumie to lubię „ono/jeno”

<small>2022-07-29 | [@andrea](/@andrea)</small>

![Trzy kopie książki na stole](/img-local/blog/deaver-kopie.jpg)

W tym tygodniu ukazała się polska wersja [książki Mason Deaver „Wszystkiego, co najlepsze”](https://weneedya.pl/produkt/wszystkiego-co-najlepsze/).
[Nasz kolektyw](/kolektyw-rjn) z dumą objął ją mecenatem merytorycznym,
a ja naskrobałom w [swojej recenzji](/blog/mason-deaver-wszystkiego-co-najlepsze) co nieco o tym,
jak bardzo mi się podoba – zarówno fabularnie, jak i językowo
(choć recenzja już trochę nieaktualna – bo doczytałom resztę i teraz podoba się jeszcze bardziej!).

I tak myślę, że warto by przyjrzeć się ciut bliżej jednemu z aspektów książki: zaimkom, których tłumacz Autur Łuksza
zdecydował się użyć dla oddania _they/them_.

> [ono/jeno](/ono/jeno)

Nie jest to wybór popularny w branży: [w naszym Korpusie Niebinarnej Polszczyzny](/korpus) to dopiero trzecia taka pozycja.
A moim zdaniem wielka szkoda! Uważam je za przepiękne – zarówno gramatycznie, jak i „funkcjonalnie”.

Choć polszczyźnie daleko jeszcze do jakiegoś normatywnego „standardu” języka niebinarnego,
to zdecydowanie najbliżej tego statusu jest [rodzajowi neutralnemu](/rodzaj-neutralny) –
jest to bowiem forma, która w języku polskim już od wieków istnieje (choć w innym użyciu),
jest względnie intuicyjna nawet dla osób z nią niezaznajomionych,
ma wsparcie wielu osób eksperckich i jest jedną z najpopularniejszych opcji
zarówno wśród społeczności, jak i w tekstach kultury.

Niestety, rodzaj neutralny ma dość istotną wadę, jeśli chodzi o zastosowanie go do wyrażenia niebinarności:
w wielu formach fleksyjnych jest identyczny z rodzajem męskim.
Wprawdzie jest „on zrobił” → „ono zrobiło” czy „niebinarny nastolatek” → „niebinarne nastolatko”,
ale już „powiedziano mu” → „powiedziano mu” albo „historia niebinarnego nastolatka” → „historia niebinarnego nastolatka”.
Dlatego powstało kilka propozycji łączących rodzaj neutralny z formami fleksyjnymi zaczerpniętymi z innych źródeł:
na przykład używanie w tym miejscu form żeńskich ([ono/jej](/ono/jej)), łączonych ([ono/jejgo](/ono/jejgo)),
czy postpłciowych/dukaizmów ([ono/jenu](/ono/jenu)). Te ostatnie, choć są ciekawe i nie wskazują na płeć,
mają niestety pewną wadę.

Jest to oczywiście dość subiektywne, ale moim zdaniem
dukaizmy nie brzmią naturalnie, nie brzmią „polsko”. „Onu zrobiłu”? „Historia niebinarnenu nastolatku”?
Niby wiadomo, o co chodzi, niby osoby polskojęzyczne zrozumieją to jako polski, ale jednak słychać pewien zgrzyt.
Dlatego można by trochę przy nich pogrzebać, by połączyć je z naturalniej brzmiącymi samogłoskami.
Zamiast „jenu” w dopełniaczu, gdzie przeważnie -u nie występuje, można by mówić „jeno”.
Przymiotniki w dopełniaczu też mogłyby połączyć postpłciowe -n- („bystrenu”) z męskim -o („bystrego”),
tworząc formę jednocześnie neutralną płciowo i naturalniej brzmiącą: „bystreno”.

Moim skromnym zdaniem jest to świetna recepta na sprytne połączenie zalet kilku form.

I choć w tekstach kultury nie jest to zbyt często używana opcja,
to, jak pokazują [wyniki Niebinarnego Spisu Powszechnego 2022](/blog/spis-2022),
wśród samych osób niebinarnych zaimki ono/jeno są całkiem popularne!

<div class="wide-escape border">

{graph=/docs-local/spis-2022/general/pronouns}

</div>

Wprawdzie daleko im do popularności tej „domyślnej” wersji rodzaju neutralnego, czyli [ono/jego](/ono) (27.1%),
a to z nimi przeważnie je porównujemy, ale ich 12.7% to więcej niż chociażby 9.1% dukaizmów!

Osobiście też w sumie chętnie bym się nimi zaczęło posługiwać.
Wcześniej się nad nimi wiele nie zastanawiałom, ale teraz,
widząc, jak eleganckie jest to rozwiązanie, czemu by nie?
Wciąż jak najbardziej w porządku jest wobec mnie „zwyczajny” rodzaj neutralny –
ale bardzo docenię wysiłek osób, które nawet i w formach fleksyjnych zaimków i przymiotników
będą wobec mnie używały wersji nienacechowanych płciowo.

Moim zdaniem formy ono/jeno mają wiele zalet.
I zdaje się, że niemała część społeczności osób niebinarnych uważa podobnie.
Super byłoby, gdyby osoby tworzące i tłumaczące teksty kultury również zaczęły częściej po nie sięgać.
Kto wie, może następnym krokiem w rozwoju niebinarnej polszczyzny, po znormalizowaniu rodzaju neutralnego,
będzie rozwinięcie go o nie-męskie formy fleksyjne? Jak na przykład ono/jeno?
